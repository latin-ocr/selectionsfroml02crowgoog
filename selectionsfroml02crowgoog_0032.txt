catulli Camino.

quae, velut ancipiti succumbens victima ferro,
proiciet truncum summisso poplite corpus.
Currite ducentes subtegmina, currite, fusi. Δ

Quare agite optatos animi coniungite amores.
Accipiat coniunx felici foedere divam,
dedatur cupido iam dudum nupta marito·

Currite ducentes subtegmina, currite, fusi.

Non illam nutrix orienti luce revisens
hesterno collum poterit circumdare filo.
Currite ducentes subtegmina, currite, fusi.

Anxia nec mater discordis maesta puellae
secubitu caros mittet sperare nepotes.
Currite ducentes subtegmina, currite, fusi.

Talia praefantes quondam felicia Pelei

carmina divino cecinerunt pectore Parcae.
Praesentes namque ante domos invisere castas
heroum, et sese mortali ostendere coetu,
caelicolae nondum spreta pietate solebant.
Saepe pater divum templo in fulgente revisens,
annua cunr festis venissent sacra diebus,
conspexit terra centum procumbere tauros.
Saepe vagus Liber Parnasi vertice summo
Thyadas effusis evantis crinibus egit,

curn Delphi tota certatim ex urbe ruentes
acciperent laeti divum fumantibus aris.

Saepe in letifero belli certamine Mavors

aut rapidi Tritonis hera aut Ramnusia virgo
armatas hominum est praesens hortata catervas.
Sed postquam tellus scelere est imbuta nefando,
iustitiamque omnes cupida de mente fugarunt,
perfudere manus fraterno sanguine fratres,
destitit extinctos natus lugere parentes,

 

